---
layout: poem
tags: [Мелодыя натхнення]
prev: /003/
next: /005/
permalink: /004/
id: Я не для вас
title: Я не для вас…
author: ЯНКА КУПАЛА
lang: be
---


Я не для вас, паны, о не,  
Ў час вольны песенькі складаю, —  
Што спала ў сэрцы там на дне —  
Буджу і ў свет на суд пускаю,  
 Я не для вас, паны, о не!

Я не для вас, паны, о не,  
Падчас збываюся спакою,  
Калі ў вачах сляза блісне,  
Маркотнай вызвана душою —  
 Я не для вас, паны, о не!

Я не для вас, паны, о не,  
Свае дні лепшыя марную, —  
У вечнай з макамі вайне  
Жыву і радасці не чую —  
 Я не для вас, паны, о не!

Я не для вас, паны, о не,  
Падняць скібіну слова рвуся  
На запусцелым дзірване  
Сваёй старонкі Беларусі,  
 Я не для вас, паны, о не!

Я не для вас, паны, о не,  
Над доляй плачу свайго люду,  
3 гразёй змяшалі 6 вы мяне  
Сваёй нікчэмнасцю прыблудаў...  
 Я не для вас, паны, о не!

Я не для вас, паны, о не,  
Пяю. Вам не паняць мучэння;  
Вам ваша сэрца не дрыгне  
На голас братняга цярпення.  
 О, не дрыгне, паны, о не!

Я не для вас, паны, о не!  
Адною ўцехаю жыццё вам,  
Знячулі ў сытасці, віне,  
Вас не разжаліш праўды словам,  
 О, не разбудзіш вас, о не!

Я не для вас, паны, о не,  
А я для бедных і загнаных,  
Я з імі мучуся ўраўне,  
Ў адных закут з імі кайданах...  
 Я не для вас, паны, о не!

Я не для вас, о паны, не!..  
Я — для тых цёмных, нешчаслівых  
Ад іх і водгаласак мне  
Прымчыцца па лясах, па нівах,  
 А не ад вас, пане, о не!