---
layout: poem
tags: [Мелодыя натхнення]
prev: /
next: /003/
permalink: /002/
id: А хто там ідзе?
title: А хто там ідзе? ✅
author: ЯНКА КУПАЛА
lang: be
---

А хто там ідзе, а хто там ідзе  
У агромністай такой грамадзе?  
 — Беларусы.

А што яны нясуць на худых плячах,  
На руках ў крыві, на нагах у лапцях?  
 — Сваю крыўду.

А куды ж нясуць гэту крыўду ўсю,  
А куды ж нясуць на паказ сваю?  
 — На свет цэлы.

А хто гэта іх, не адзін мільён,  
Крыўду несць наўчыў, разбудзіў іх сон?  
 — Бяда, гора.

А чаго ж, чаго захацелась ім,  
Пагарджаным век, ім, сляпым, глухім?  
 — Людзьмі звацца.