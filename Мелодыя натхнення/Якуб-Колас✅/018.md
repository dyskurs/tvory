---
layout: poem
tags: [Мелодыя натхнення]
prev: /017/
next: /019/
permalink: /018/
id: Родныя вобразы
title: Родныя вобразы
author: ЯКУБ КОЛАС
lang: be
---

Вобразы мілыя роднага краю,  
Смутак і радасць мая!  
Што маё сэрца да вас парывае?  
Чым так прыкованы я

К вам, мае ўзгорачкі роднага поля,  
Рэчкі, курганы, лясы,  
Поўныя смутку і жальбы нядолі,  
Поўныя сумнай красы?

Толькі я лягу і вочы закрыю,  
Бачу я вас прад сабой.  
Ціха праходзіце вы, як жывыя,  
Ззяючы мілай красой.

Чуецца гоман мне спелае нівы,  
Ціхая жальба палёў,  
Лесу высокага шум-гуд шчаслівы,  
Песня магутных дубоў...

Вобразы мілыя, вобразы смутныя,  
Родныя вёскі і люд,  
Песні цягучыя, песні пакутныя!..  
Бачу і чую вас тут.