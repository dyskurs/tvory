---
layout: poem
tags: [Мелодыя натхнення]
id: Алеся
title: Алеся
author: ЯНКА КУПАЛА
lang: be
---

Кукавала зязюля  
Ў зялёным лесе,  
Гадавала матуля  
Дачушку Алесю.

Гаманіў бор сасновы  
Ўвечары і ранкі,  
Над калыскай ліповай  
Пела калыханкі.

— Спі, засні, мая дзетка,  
Птушкі ўжо заснулі,  
Спі, засні, мая кветка,  
Люлі, люлі, люлі.
    
— Спі, не ведай трывогі,  
Надыйдзе часінка, —  
На свае ўстанеш ногі,  
Мая ты дзяўчынка.
    

Будзеш кужаль ты прасці,  
Будзеш ткаці кросны,  
Выглядаці долі,  
шчасця Ў маладыя вёсны.

Кукавала зязюля  
У зялёным лесе.  
He згадала матуля,  
Што выйдзе з Алесі.

Як набралася моцы  
Матчына дачушка,  
Паляцела да сонца  
Пералётнай птушкай.

Паляцела дзяўчына  
Самалётам гонкім  
Над шчаслівай краінай,  
Над роднай старонкай.

Адчыняе вароты  
Нябесным маршрутам  
Ці як ястраб з высотаў  
Скача з парашутам.

I да сонца праз хвілю,  
А ўсё вышай, вышай!  
Самалётавым крыллем  
Воблакі калыша.

Стара маці днём, ночкай  
Марыць ля аконца:  
Ужо к прасніцы дочка  
He зляціць з-пад сонца.

Кукавала зязюля  
У зялёным лесе,  
He згадала матуля,  
Што выйдзе з Алесі.