---
layout: poem
tags: [Мелодыя натхнення]
id: Плача кнігаўка
title: Плача кнігаўка
author: МІХАСЬ БАШЛАКОЎ
lang: be
---


Плача кнігаўка ў росных лугах,  
Просіць піць яна, піць, піць...  
А да сэрца такая туга  
Падступае: жыць ці не жыць?..  

Гэты край, гэты край я любіў!  
Гэты край, гэты край я люблю!  
Дык няўжо я сябе разгубіў,  
Што стамлёна гляджу на зямлю?  

А над ёю чарнее імгла,  
А над ёю кружыць каршук...  
He згарэла, напэўна, датла —  
Выглядае маю душу...  

Што ж ты, кнігаўка, горка крычыш?  
Што ж расы ты ў лугах не п'еш?  
Цёмна-цёмна вакол, бы ўначы,  
I гнязда больш, гнязда не саўеш...  

Дык няўжо паміраць нам з табой,  
О зямля мая, родны мой кут?  
А каршук вісіць нада мной...  
Я прыкут ланцугамі пакут...  

I ля ног маіх плешчацца Сож,  
Сіні-сіні быў, пачарнеў...  
А сусед мой навострыць нож  
I з усмешкай яго ўваткне.  

I нікога, нікога няма,  
Хто адвёў бы гэту руку...  
Толькі там дзесь блукае зіма,  
Замятае луг і раку...  

А пакуль, а пакуль горка плач,  
Плач жа, кнігаўка...  
Што мне хацець?  
I няма мне ні шчасця, ні ўдач  
I не будзе ніколі нідзе...  

Плача кнігаўка ў росных лугах...  