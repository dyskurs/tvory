---
layout: poem
tags: [Мелодыя натхнення]
id: Hа ўсё неба адзін
title: Hа ўсё неба адзін
author: МІХАСЬ БАШЛАКОЎ
lang: be
---


Над вячэрняй ракой  
Узнімалася поўня.  
Плыў па скошаных травах  
Дрымоны туман.  
Халадзеў ад расы  
Перавернуты човен.  
I стамлёны работай  
Шумны дзень адступаў.  

Рыхтавалася ноч   
Цемрай далеч ахутаць.  
Раптам крык адзінокі  
Данёсся з вышынь.  
Над палескай ракой,  
Даганяючы сутань,  
Журавель галасіў  
На ўсё неба...  
Адзін...  

Ён самотна крычаў  
Над бялёсым туманам.  
I знясілены крык  
Патанаў уначы...  
Ці кагосьці гукаў?  
Ці яго хто параніў?  
Я глядзеў яму ўслед  
I не мог памагчы...  

А па небе плыла  
Вялічэзная поўня,  
Асвятляючы шлях,  
Асвятляючы шлях.  
I знікаў назаўжды,  
Прападаў у сутонні  
Над шырокаю поймай  
Восеньскі птах...  