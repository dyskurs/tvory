---
layout: poem
tags: [Мелодыя натхнення]
id: Надзя-Надзейка
title: Надзя-Надзейка
author: ПЯТРУСЬ БРОЎКА
lang: be
---


Плача сірочая ў лесе жалейка...  
Сціхла ты,  
Змоўкла, наша Надзейка.  
Хто ж гэта думаў, як давялося:  
Вочы закрыла хмурая восень,  
Выцвілі косы,  
Шчокі запалі,  
Рукі завялі.  

— Надзя! Надзейка!.. — плача жалейка.  
Болей рукам тваім  
Жыта не жаці,  
Жыта не жаці,  
Снапоў не вязаці. —  
Трэцюю ночку вісне дзяўчына  
На белай бярозе ля роднай хаціны.  
Горачка-гора сэрца скавала,  
Што ж ты, бярозанька, не ўратавала?

3 лісцем пажоўклым горкія слёзы  
Падаюць, сыплюцца з белай бярозы:  
— Добрыя людзі, жальбу здыміце,  
Лепей мяне вы, бярозу, спіліце.  
Гэтую дзеўчыну знала я дзіцем...—  
Жоўты пясочак.  
Зялёны вяночак.  
Сінія вочкі,  
Што васілёчкі.  

Буйныя ветры, лютыя буры...  
Ходзіць па лесе хлопец пануры.  
— Надзя! Надзейка!.. — плача жалейка.  
3 лісцем пажоўклым горкія слёзы  
Падаюць, сыплюцца з белай бярозы:  
— Хлопец-юнача, смутныя вочы,  
Зрэж  мяне, белую, цёмнаю ноччу, —  
Цяжка стаяць мне з горам дзявочым.  


Помню я смех ваш,  
Гулі-гулянкі,  
Песні-вяснянкі  
Аж да світанку.  

Хлопец жалобу носіць па полі.  
Ён у бярозы пытаецца з болем:  
— Што ж не схавала ты любую голлем?  
— Надзя! Надзейка!.. — плача жалейка...      

3 лісцем пажоўклым горкія слёзы  
Падаюць, сыплюцца з белай бярозы:  
— Як наляцела цемра-навала,  
Змеі налалі, джалілі джалам.  
Дымам дыхнулі,  — чорнай я стала,  
3 крыкам і тлумам,  
Гвалтам і глумам  
Красу загубілі,  
Дзяўчыну забілі.  

Ходзіць ла лесе, пушчах, дубровах  
Хлопец разгневаны, хлолец суровы:  
— Скора вярнуся  
Разам з сябрамі,  
Грукнем маланкамі  
Ды перунамі,  
Выпечам змеяў жалезам калёным,  
Неба ачысцім, хмары разгонім  
Дзеўчыну ўславім,  
Голле расправім,  
Травы абсыплем  чыстай слязою,  
Чыстай слязою,  
Быццам расою.  
— Надзя! Надзейка!.. —  кліча жалейка.  