---
layout: poem
tags: [Мелодыя натхнення]
id: Пачатак
title: Пачатак
author: ПЯТРУСЬ БРОЎКА
lang: be
---


 
Над намі тостаў не гукалі,  
Калі жыццё мы пачалі,  
Адны матулі даглядалі  
I гэтак шчыра, як маглі.  

He пакідалі нас ніколі,  
На працу неслі на руках —  
Пад гоман жыта ў жніўным полі  
Лажылі спаць у таганах.  

А змрок садзіўся вечаровы —  
Ім не прыходзіў ціхі час  
У той калысцы у ліповай,  
Яны ўсю ноч гуталі нас.  

Каб маці нашыя ў хаціне  
He  зналі  ў працы перашкод, —  
Нам суслам з хлеба й сахарыны  
Надоўга затыкалі рот.  

А выпадала — пакідалі, —  
Ці мала ў вёсцы розных спраў, —  
Нас паясамі спавівалі,  
Каб кожны ціхенька ляжаў.  

Ды паясы нас не стрымалі,  
І нам прыходзіў час устаць —   
Мы  на ігрышчы пачыналі  
Нагамі босымі дыбаць.

Мы свет страчалі з хваляваннем,  
Усё здзіўляла нас кругом:  
I тое першае спатканне  
3 сабакам, пеўнем і катом,  

I чырвань яркая зарніцы,  
I чорнай ночы цішыня,  
I бору шум, і звон крыніцы,  
I першы роскат перуна.  

А дні праходзілі за днямі,  
Мацней стаялі на нагах —  
I мы, памыўшыся дажджамі.  
I мы, абцёршыся вятрамі,  
Выходзілі ў далёкі шлях.  
