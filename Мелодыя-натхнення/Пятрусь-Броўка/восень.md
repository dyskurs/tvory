---
layout: poem
tags: [Мелодыя натхнення]
id: Восень
title: Восень
author: ПЯТРУСЬ БРОЎКА
lang: be
---


Ходзіць восень ў свіце шэрай,  
3 непагодных хмар сатканай,  
Распусціла ветры-косы  
Над палямі, над барамі...  
Ходзіць злосная, плюецца,  
Лісце жменямі шпурляе...  

Толькі сонца не здаецца,  
Прабіваецца праз хмары,  
Улагоджвае старую.  
Дзень, другі нервуе восень,  
А пасля паспакайнее,  
Стане добрай і ласкавай.  

Заспявае, засмяецца,  
Світку ўздзене залатую  
3 лісцяў вогненных кляновых;  
У рабіне яркай шчокі,  
I глядзяць крыніцы-вочы  
Так задумліва на неба.  

Добра ў гэткі час на вёсцы —  
Скрозь стагі саломы, сена  
Восень звонкую вартуюць.  
Дзе-нідзе агні на полі.  
Там у прысаку гарачым  
Бульба смачная пячэцца.  

Ходзіць восень чыстым борам  
У сукенцы верасовай,  
3 кожным дрэўцам пагамоніць,  
Ажно свеціцца, здаецца,  
Мох сівы на даўніх соснах...  

Я сваю вітаю восень!  