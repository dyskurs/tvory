---
layout: poem
tags: [Мелодыя натхнення]
id: Як я жыў без цябе
title: Як я жыў без цябе
author: СЯРГЕЙ ГРАХОЎСКІ
lang: be
---


 
Як я жыў без цябе?  
I не ведаў, што недзе на свеце,  
За глухімі лясамі,  
За сотнямі ўзгоркаў і меж,  
He на дальнім сузор'і,  
А ў нас на планеце  
Ты ў зялёным і ціхім  
Завулку жывеш.  

Як я жыў без цябе?  
А маглі ж не сустрэцца ніколі,  
За паўкроку адно  
Аднаго абмінуць,  
Разысціся, як сцежкі  
Расходзяцца ў полі,  
I не знаў бы.  
За страту каго папракнуць.

Мабыць, трэба было  
Праваліцца у пекла,  
Траціць блізкіх, пакутаваць,  
Мерзнуць, гарэць,  
Ратавацца,  
Каб лютая бура не ссекла,  
Каб цябе  
Пад палярнаю зоркай  
Сустрэць,  
І пазнаць,  
I адразу забыцца аб крыўдзе.  
Каб убачыць праменьчыкі  
Ў зрэнках тваіх,  

Нарадзіцца ізноў  
I паверыць, што прыйдзе  
I збавенне, і шчасце  
Адно на дваіх;  
Падабрэць, памякчэць,  
Назаўсёды скарыцца  
Непадкупнай  
Суровай тваёй чысціні,  
Каб істоты тваёй адкрываць  
Таямніцы,  
Каб душу гартаваць на высокім агні.  

Час ляціць і ляціць,  
Завіруха завеяла скроні,  
Пакідаюць насечкі  
Гады на ілбе.  
Я гляджу на цябе,  
Я дзіўлюся і сёння,  
Чым я жыў без цябе,  
Як я жыў без цябе?..  