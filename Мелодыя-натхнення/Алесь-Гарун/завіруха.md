---
layout: poem
tags: [Мелодыя натхнення]
id: Завіруха
title: Завіруха
author: АЛЕСЬ ГАРУН
lang: be
---

Завіруха скача ноччы  
Патарочай, плача, вые;  
Пухавыя сыпе ў вочы  
Снегавінкі мне, рагоча.  
Йду навобмац; ледзь жывы я,  
Няжывыя суну ногі  
Бездарогі. Цела ные,  
Калянее; верставы я  
Прамінаю слуп убогі,  
Траярогі крыж збуцвелы,  
Пасівелы, цёмны, строгі.  
He чакаю дапамогі...  
Прыступае нехта белы,  
Асмялелы. Во ўсцігае,  
Акаляе, скамянелы,  
Пасінелы, — абнімае.  
	Завіруха —   
Рагатуха сыпе снегу  
I ў прабегу шэпча ў вуха:  
«Заначуеш — не пачуеш:  
Я завею, я угрэю,  
Зараз ляжаш, дзякуй скажаш,  
Мне ты скажаш». Завіруха —  
Рагатуха шэпча ў вуха.  
Ажно чую: раптам злая  
Улягае, уціхае  
Завіруха. Замірае.  
Праясняе ў полі. Нікне,  
Ані зыкне вецер-сватка.  
	Бачу — хатка.  
Як тры зоркі, тры вакенцы  
Пры гасцінцы. Вераценцы  
Дыму ў неба ўюцца, пнуцца.  
Хатка, вокны, дым — смяюцца,  
Клічуць, вабяць, сустрачаюць,  
Прывячаюць, запрашаюць.  
Голас чую родных, мілых.  
Змацаваўшыся на сілах,  
Крыкнуць рады: «Згінь ты, гораі»  
А яно ў вадказ гавора:  
	— «Над табою  
	Снег гурбою».  
