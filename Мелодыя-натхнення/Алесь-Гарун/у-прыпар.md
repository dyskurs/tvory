---
layout: poem
tags: [Мелодыя натхнення]
id: У прыпар
title: У прыпар
author: АЛЕСЬ ГАРУН
lang: be
---


Прыпарыла,  
Нахмарыла,  
I ўдарыла!  
— Святы Ілля...  
Маланка ўраз з'явілася,  
Мільгнула і звалілася,  
I дожджыкам аблілася  
Гарачая зямля.  
Кроплі разам, згодна, жвава,  
Пояць ўсё, што хоча піць:  
Збожжа, дрэвы, краскі, травы;  
Вулкі хочуць затапіць,  
Б'юць у стрэхі, мыюць шыбы,  
Мыюць хаты, мочаць сад;  
У рэчцы спожыў маюць рыбы...  
Хто ў прыпар дажджу ня рад?  
Сцішаецца,  
Змяншаецца,  
Ўнімаецца.  
— Няма!  
I сонка паказалася,  
Маўляў, само купалася;  
Прыемна усміхаецца,  
Блішчыць, пераліваецца,  
Яскрава адбіваецца  
На траўцы, на лісточку,  
У рэчцы, ў раўчачочку,  
На вулачцы, ў садочку;  
Зямля ўздыхае поўнымі,  
Шчаслівымі, чароўнымі  
Грудзямі усіма.  