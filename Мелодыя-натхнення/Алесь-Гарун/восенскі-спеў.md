---
layout: poem
tags: [Мелодыя натхнення]
id: Восенскі спеў
title: Восенскі спеў
author: АЛЕСЬ ГАРУН
lang: be
---


Пойдзем, каханачка, двое  
	У лес у густы,  
Ціхі, бо скончыў сваё панаванне:  
Жоўкне, галее, мураўка ў ім вяне,  
	Чарнеюць кусты.  

Пойдзем, галубка, пад дубам  
	Прысядзем, мая,  
Гэнам пабачым лістоў ападанне,  
Шэлест іх сумны пачуем, шаптанне  
	I звон ручая.  

Будзем адны мы на свеце  
	3 табою, адны  
Тыя, што прыйдуць у часе сканання  
Беднаму лесу сказаць на жагнанне:  
	— Да новай вясны!  