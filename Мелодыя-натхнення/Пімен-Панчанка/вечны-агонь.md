---
layout: poem
tags: [Мелодыя натхнення]
id: Вечны агонь
title: Вечны агонь
author: ПІМЕН ПАНЧАНКА
lang: be
---

Кудлатая хмара над Мінскам навісла,  
Счарнела у змроку асенняя Свіслач,  
Пакрылася лісцем.  

Вада ў жоўтых латках. А вецер халодны.  
А парк абгладаны здаецца галодным.  
На вуліцах — слота.  

На мокрым асфальце — рыканне і клёкат.  
А я ўсё гляджу, як трапеча далёка  
Агонь непагасны.  

Нібы партызаны на плошчы туманнай  
Расклалі агонь, перавязваюць раны  
I лічаць патроны.  

У гэткую слоту яны галадалі,  
Ірвалі блакаду і сэрцы аддалі  
За шчасце Радзімы.  

А сёння навекі застылі ў граніце  
I бронзе.  
Прашу, перуны, не грыміце  
Над полымем Вечным.  

Сабраны ў агні гэтым іскры пажараў,  
Пякучая помста і чырвань штандараў,  
Прабітых жалезам;  

І белая ярасць сцюдзёных маланак,  
I гнеўныя вочы удоў-партызанак  
Над трунамі паўшых.  

I свецяць вянкі чалавечаю ласкай  
Каля абеліска.  
Асеннія краскі  
Жалобаю пахнуць...  

He трэба трывожыць цяжкія ўспаміны.  
Хай славіцца дзень нашых подзвігаў мірных  
I дзень наш наступны.  

Пры Вечным агні людзі шчасце убачаць.  
А полымя плешчацца сцягам гарачым  
I іскрамі вее.  

Каму заляцяць тыя іскры у сэрца,  
Яно не счарсцвее ў таго аж да смерці  
I не зледзянее.  