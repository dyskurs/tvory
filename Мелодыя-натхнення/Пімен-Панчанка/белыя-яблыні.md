---
layout: poem
tags: [Мелодыя натхнення]
id: Белыя яблыні
title: Белыя яблыні
author: ПІМЕН ПАНЧАНКА
lang: be
---

1

Вясной светлы сок прарывае бяросту  
I рэкі сплаўляюць у мора свой панцыр.  
Вясною на елчыных лапах адростваюць  
Светла-зялёныя пальцы.  
I гладзяць яліны свой ельнік малы  
I пацеркі дораць з янтарнай смалы.  

Зязюлі варожаць, і кнігаўкі жаляцца,  
I глушаць усіх салаўі;  
I з яблынь расцвіўшых тады нараджаюцца  
Дзяўчаты на нашай зямлі.  
Учора гулялі з маўклівымі лялькамі.  
А сёння прыбраны каралямі яркімі.  

О, белыя яблыні, белыя яблыні,  
Пялёсткаў шалёны хвалюючы пах!  
Дзяўчаткі пужлівыя, хлопцы нязграбныя,  
I хмель веснавы на гарачых губах!  
Туман іх не студзіць, і ельнік не колецца,  
Адны толькі маткі за іх непакояцца.  

Пасля сарамліва і горда ім несці  
Свой лёгкі цяжар у нялёгкі наш свет,  
Сыноў і дачок нараджаць ім і песціць,  
Успамінаючы яблыняў цвет.  
А іншыя ў нечым навекі зняверацца,  
Убачаць цвет яблыні — слёзы навернуцца...

2

Вякамі глядзелі жанкі з-пад рукі,  
Чакалі мужоў і сыноў.  
І падалі зоркі, нібы светлякі,  
У прорвы бязрадасных сноў.  
I самі касілі, і самі аралі,  
А іх дарагія за іх паміралі.  

Бялелі, як цвет той, іх чорныя косы,  
I сцежкі у сад зарасталі...  
I заўтра, як вырвуцца людзі ў космас,  
Іх гора лягчэйшым не стане.  
Мы будзем усе касманаўтаў вітаць,  
А маткі пякучыя слёзы глытаць.  

Глядзець усю ноч ім да ранняй зары  
Ў халодныя вочы сусвету  
I думаць — ці зорка сягоння згарыць,  
Ці з сынам любімым ракета.  
Ім першым заўсёды марнець і трывожыцца,  
На сотні трывог іх чаканне памножыцца.  

Няма там слупоў верставых і дарог  
Няма для прыпынку абочын.  
Сусвет ачарсцвеў і дашчэнту прадрог  
Без ласкі вялікай жаночай.  
А сёння я небу гукаю: не хмарся!  
Народжаны ў нас жыхары ўжо для Марса.  

Мы ўбачым жанчын у няземнай красе іх,  
Яны — наша шчасце і гора —  
Планеты заселяць, любоўю засеюць  
Далёкія сінія зоры.  
I недзе у космасе будуць прывабліва  
Цвісці, як і ў нас, іх дзявочыя яблыні.  