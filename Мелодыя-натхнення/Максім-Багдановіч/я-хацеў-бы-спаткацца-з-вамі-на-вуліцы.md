---
layout: poem
tags: [Мелодыя натхнення]
id: Я хацеў бы спаткацца з Вамі на вуліцы
title: Я хацеў бы спаткацца з Вамі на вуліцы
author: МАКСІМ БАГДАНОВІЧ
lang: be
---


 
Я хацеў бы спаткацца з Вамі на вуліцы  
У ціхую сінюю ноч  
I сказаць:  
«Бачыце гэтыя буйныя зоркі,  
Ясныя зоркі Геркулеса?  
Да іх ляціць наша сонца,  
I нясецца за сонцам зямля.  
Хто мы такія?  
Толькі падарожныя, — папутнікі сярод нябёс.  
Нашто ж на зямлі  
Сваркі і звадкі, боль і горыч,  
Калі ўсе мы разам ляцім  
Да зор?»  