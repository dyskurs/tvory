---
layout: poem
tags: [Мелодыя натхнення]
id: Па-над белым пухам вішняў
title: Па-над белым пухам вішняў
author: МАКСІМ БАГДАНОВІЧ
lang: be
---


 
> De la musique avant toute chose.  
> P. Verlaine (1)

Па-над белым пухам вішняў,  
Быццам сіні аганёк,  
Б’ецца, ўецца шпаркі, лёгкі  
Сінякрылы матылёк.  

Навакол усё паветра  
Ў струнах сонца залатых, –  
Ён дрыжачымі крыламі  
Звоніць ледзьве чутна ў іх.  

І ліецца хваляй песня, –  
Ціхі, ясны гімн вясне.  
Ці ня сэрца напявае,  
Навявае яго мне?  

Ці не вецер гэта звонкі  
Ў тонкіх зёлках шапаціць?  
Або мо сухі, высокі  
Ля ракі чарот шуміць?  

Не паняць таго ніколі,  
Не разьведаць, не спазнаць;  
Не даюць мне думаць зыкі,  
Што ляцяць, дрыжаць, звіняць.  

Песня рвецца і ліецца  
На раздольны, вольны свет.  
Але хто яе пачуе?  
Можа, толькі сам паэт.  

(1) Му́зыкі перш за ўсё. П. Верлен (франц.)