---
layout: poem
tags: [Мелодыя натхнення]
id: Санет
title: Санет
author: МАКСІМ БАГДАНОВІЧ
lang: be
---

*(Ахвярую А.Пагодзіну)*

> Un sonnet sans defaut  
> Vaut seul un long poème.  
> *Boileau (1)*

Паміж пяскоў Егіпецкай зямлі,  
Над хвалямі сінеючага Ніла,  
Ўжо колькі тысяч год стаіць магіла:  
Ў гаршчку насення жменю там знайшлі.  
Хоць зернейкі засохшымі былі,  
Усё ж такі жыццёвая іх сіла  
Збудзілася і буйна ўскаласіла  
Парой вясенняй збожжа на раллі.  

Вось сімвал твой, забыты краю родны!  
Зварушаны нарэшце дух народны,  
Я верую, бясплодна не засне,  
А ўперад рынецца, маўляў крыніца,  
Каторая магутна, гучна мкне,  
Здалеўшы з глебы на прастор прабіцца.  

> Беззаганны санет варты адзін цэлай паэмы. *Буало* (франц.)  
