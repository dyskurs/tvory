---
layout: poem
tags: [Мелодыя натхнення]
id: Летапісец
title: Летапісец
author: МАКСІМ БАГДАНОВІЧ
lang: be
---


Душой стаміўшыся ў жыццёвых цяжкіх бурах,  
Свой век канчае ён у манастырскіх мурах  
Тут ціша, тут спакой, — ні шуму, ні клапот.  
Ён пільна летапіс чацвёрты піша год:  
І спісвае усё ад слова і да слова  
З даўнейшых граматак пра долю Магілёва.  
І добрыя яго, і кепскія дзяла  
Апавядаю тут. Так рупная пчала  
Умее ў соты мёд сабраць і з горкіх кветак,  
І бачанаму мной – я годны веры сведак.  
Што тут чынілася ў даўнія гады,  
Што думалі, чаго жадалі мы тады,  
За што змагаліся, як баранілі веру, –  
Узнаюць гэта ўсё патомкі праз паперу!  
Яно забудзецца, умрэ, з вадой сплыве, –  
І вось у спомінах устане, ажыве,  
Калі знайдуць маё няхітрае пісанне  
Пра гэтае жыцьцё, надзеі, справаванне.  
Так мора прымчыць да нас вадой  
Бутэльку к берагу, аблітую смалой,  
Ўсю ў дробных ракаўках і ў ціне. Не замала  
Яна была ў вадзе і шмат чаго спаткала.  
Рыбалкі вылавяць бутэльку, разаб’юць  
I, як трапляецца, быць мо у ёй знайдуць  
Ліста. За звычаю марскога гэтак весці  
Нам, утапаючы, шлюць людзі. Ў моры гдзесьці  
Загінулі яны, і, можа, соткі год  
З тых часаў працяклі, і згінуў іх народ,  
І ўсё змянілася, і ўжо пра іх забылі.  
Вы, літары, цяпер нанова ўсё збудзілі!  
І людзі зведаюць аб прадзедах сваіх, —  
Аб горы, радасцях і аб прыгодах іх,  
Каму маліліся, чаго яны шукалі,  
Дзе на глыбокім дне іх крыюць мора хвалі.  