---
layout: poem
tags: [Мелодыя натхнення]
id: З верша У вёсцы
title: З верша «У вёсцы»
author: МАКСІМ БАГДАНОВІЧ
lang: be
---


 
Калісьці летняю рабочаю парой  
Праз вёску я ішоў. Панураю чаргой  
3 абох бакоў крывой і вузкай вулкі хаты  
Стаялі — шэрыя, струхлеўшыя; як латы,  
Віднеліся ў сцянах сляпыя вокны іх,  
I аж счарнелася салома стрэх гнілых.  
Ўсё руйнавалася, старэла, адмірала,  
I мала што вакол хоць трохі аздабляла  
Вясковую нуду: мак яркія цвяткі,  
Рознакалёрныя, як тыя матылькі  
У градах высыпаў і цешыў імі душу,  
Ды можна йшчэ было там-сам пабачыць грушу,  
Крывую, старую... вось толькі і ўсяго.  
I да таго ж з людзей не відна нікаго, —  
Яны на полі ўсе; не мельканець спадніца,  
He пройдзе з вёдрамі па воду маладзіца,  
He ўгледзіш белую магерку мужыка,  
Ў паветры не памкне іржанне жарабка,  
I песня сумная не паліецца звонка...  
Што ж  дзіўнага, калі, раптоўна крык дзіцёнка  
Пачуўшы, дрогнуў я і аглядзеўся. Ах!  
Я спудзіў хлопчыка; на руках і нагах  
Ён, бедненькі, папоўз па траўцы ля сцяжынкі,  
Да нянькі траплячы — так год васьмі дзяўчынкі.  
I вось, дабраўшыся, ў падолак разам к ей  
3 трывожным голасам уткнуўся ён хутчэй;  
I, як схіляецца ад ветру верх бярозкі,  
Дзяўчынка к хлопчыку нагнулася і, слёзкі  
Сціраючы яму, штось пачала казаць,  
Каб заспакоіць плач — зусім як быццам маць;  
I саліваліся ў жывы абраз ядыны  
Той выгляд мацеры ды з воблікам дзяўчыны,  
Дзіцячым, цененькім; і ў гэты час яна,  
Здавалася, была аж да краёў паўна  
Якойсь шырокаю, радзімаю красою,  
I, помню, я на міг пахарашэў душою.  
А можа не краса была ў дзяўчынцы той, —  
Дзяўчынцы ўпэцканай і хілай, і худой, —   
А штось вышэйшае, што Рафаэль вялікі  
Стараўся выявіць праз маці Божай лікі.